Normal fonksiyonlar çağrıldığında kodlarının tamamı çalıştırılır. Fonksiyonun çalışmasının sonlanması için
- Kodlarının tamamının çalıştırılması _(void fonksiyonlar)_
- bir _return_ deyiminin yürütülmesi
- fonksiyonun kodundan bir _exception_ gönderilmesi yoluyla çıkılması gerekir.

Oysa _coroutine_'ler kodları birden fazla adımda çalışabilen fonksiyonlardır.
Belirli anlarda, bir _coroutine_'inin çalışmasını sürdürebilir ya da çalışmasını askıya alabiliriz, yani çalışmasını daha sonra tekrar başlatmak üzere durdurabiliriz. (İngilizcede bu anlamda _suspend_ fiili kullanılıyor, isim hali _suspension_) 
Bir _coroutine_ fonksiyonunun çalışmasını, bir olayı beklemesi gerektiği için, yapılacak başka (daha önemli) işler olduğu için ya da çağıran koda iletmemiz gereken bir ara sonuç olduğu için, daha sonra tekrar başlatmak üzere durdurabiliriz.

Bu nedenle bir _coroutine_'in başlatılması, bir kısmı tamamlanıncaya kadar çalıştırılmak üzere bir fonksiyonun çalışmasının başlatılması anlamına gelir. 
Çağıran fonksiyon ve _coroutine_, iki yürütme yolu arasında gidip gelerek çalışır. 
Burada iki fonksiyonun kodu paralel olarak çalıştırılmamaktadır. Kontrol akışını ayarlayarak adeta  ping-pong oynuyoruz:
- Bir fonksiyon, bir _coroutine_'in mevcut kontrol akışını başlatmaya ya da devam ettirmeye _coroutine_'in deyimlerini başlatarak ya da devam ettirerek karar verebilir.
- Daha sonra bir _coroutine_ çalıştığında, _coroutine_ yürütmesini duraklatmaya veya sonlandırmaya kendisi karar verebilir. Bu da _coroutine_'i başlatan veya devam ettiren fonksiyonun kontrol akışına devam ettiği anlamına gelir.

